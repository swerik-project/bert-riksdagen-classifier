id,type,tag,box,content
"https://betalab.kb.se/prot-198889--104#1-89-cblock_9-block_14",Text,1,"325,678,812,122","Herr talman! Denna del av utbildningsdebatten skall avhandla vitt skilda\nting och anslag. Det finns flera moderata reservationer. Grunden för dem är\nsjälvklart vår syn på skolan och dess uppgift samt på hur skolans resurser skall\nfördelas.\n"
"https://betalab.kb.se/prot-198889--104#1-89-cblock_9-block_15",Text,1,"325,814,812,189","Svensk skola förfogar över internationellt sett stora resurser. Anslagen har\naldrig varit så stora som nu. Men resultaten motsvarar inte de förväntningar\nman har rätt att ha, trots stora och engagerade insatser från de flesta som\narbetar i skolans värld. Därtill kommer att många skollokaler är svårt slitna.\nEleverna har inte egna böcker. Lärarna flyr yrket, och lärarutbildningen\nlockar inte sökande.\n"
"https://betalab.kb.se/prot-198889--104#1-89-cblock_9-block_16",Text,1,"326,1016,811,127","Problemen, det man faktiskt kan kalla skolans kris, beror på att pengarna\nanvänds fel — till kringaktiviteter, administration och byråkrati i stället för till\nundervisning, lärare, böcker och lokaler. Så blir det med socialdemokratisk\nskolpolitik och ett dåligt statsbidragssystem.\n"
"https://betalab.kb.se/prot-198889--104#1-89-cblock_9-block_17",Text,1,"325,1151,813,160","Problemen beror i grunden på att kunskaper, färdigheter och undervisning\ninte erkänns som skolans huvuduppgift. De beror på en skolpolitik som inte\nsätter varje elevs behov och förutsättningar i centrum, som inte stärker\nlärarnas roll och deras möjligheter att ge eleverna goda kunskaper och\nfärdigheter.\n"
"https://betalab.kb.se/prot-198889--104#1-89-cblock_9-block_18",Text,1,"326,1320,812,193","Skolans kris beror inte på bristande resurser. Den beror på att pengarna i\nalltför liten utsträckning har satsats på det som är huvuduppgiften, att\nförmedla kunskaper och färdigheter. För att lyckas med det krävs välutbildade\n lärare och god tillgång på bra läromedel. Det krävs att resurserna satsas på\nundervisningen som sådan. Skolan måste organiseras så att man kan ta större\nhänsyn till elevernas olikhet, deras skilda behov och intressen.\n"
"https://betalab.kb.se/prot-198889--104#1-89-cblock_9-block_19",Text,1,"326,1522,812,195","Men den socialdemokratiska skolpolitiken tar inte hänsyn till elevernas\nolika behov. Centraliseringsivern och det förmenta jämlikhetstänkandet har\nlett till en enorm byråkrati som slukar stora resurser. Resurser har också\nslussats från undervisningen till diverse andra uppgifter. Dessutom har\nbidragen konstruerats så att även kommunerna stimuleras till att anslå\npengar för dessa ändamål.\n"
